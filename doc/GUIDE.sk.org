* Používateľská príručka programu Backy

** Čo je Backy?

Backy je jednoduché riešenie na vytváranie a správu záloh s otvoreným zdrojovým
kódom. Veľmi jednoducho sa používa a je kompatibilné s mnohými operačnými
systémami.

Backy umožňuje vytvárať zálohy priečinkov alebo celých diskových jednotiek.
Potom je možné vytvorenú zálohu aktualizovať zakaždým keď sa obsah zdrojového
umiestnenia zmení.

** Ako používať Backyho?

Grafické používateľské rozhranie Backyho je značne intuitívne i pre
začiatočníkov.

*** Vytvoriť zálohu

Pre vytvorenie zálohy musíte zadať cestu k umiestneniu obsahu, ktorý chcete
zálohovať a zároveň aj cestu k umiestneniu, kde má byť záloha vytvorená. Potom
odznačte možnosť *Iba aktualizovať* pre vytvorenie úplne novej zálohy.

Nakoniec kliknite na tlačidlo *Zálohovať* pre spustenie procesu zálohovania a
čakajte kým sa nedokončí.

*** Aktualizovať/Synchronizovať zálohu

Ak už máte vytvorenú zálohu uvedeného zdrojového umiestnenia, môžete ju s ním
jednoducho synchronizovať bez toho, aby ste museli znova vytvárať ďalšiu zálohu
čo môže byť nákladné čo sa týka času a miesta na disku.

Backy porovná všetky položky v zdrojovom a cieľovom umiestnení a skopíruje len
tie, ktoré boli zmenené od posledného zálohovania. Môžete si vybrať spomedzi
dvoch porovnávacích kritérií. Buď sa zachovajú tie najnovšie alebo tie najväčšie
(rozumej veľkosť súboru v bajtoch) verzie súborov.

Môžete si vybrať aj to, či sa súbory, ktoré stále jestvujú v cieľovom umiestnení
ale už sa nenachádzajú v zdrojovom umiestnení zálohy, odstránia alebo budú
zachované. Predvolene sa takéto súbory odstraňujú. Toto nastavenie môžete zmeniť
tým, že označíte možnosť *Zachovať nepotrebné súbory*.

Pre spustenie zálohovania kliknite na tlačidlo *Zálohovať*.

*** Prerušiť prebiehajúce zálohovanie

V prípade, že chcete prerušiť prebiehajúci proces zálohovania kliknite na
tlačidlo *Prerušiť*. Buete požiadaný o potvrdenie vašej voľby. Vyberte možnosť
*Áno* ak ste si istý, že chcete prerušiť zálohovanie.

Vedzte, že proces zálohovania nebude prerušený okamžite! Najprv bude dokončené
spracovanie aktuálnej položky.

*** Zmeniť jazyk programu

Pre zmenu jazyka prejdite do okna *Predvoľby* cez hlavnú ponuku programu alebo
pomocou klávesovej skratky *Shift+Ctrl+P*, vyberte požadovaný jazyk a kliknite
na tlačidlo *Uložiť*. Zmena sa prejaví po opätovnom spustení programu.

*** Zmeniť maximálnu veľkosť zásobníka kopírovania

Okno *Predvoľby* umožňuje ručne nastaviť najväčšiu možnú veľkosť zásobníka
kopírovania. Táto hodnota nesmie prekročiť veľkosť pamäte RAM vášho počítača,
ktorá je tiež zobrazená v okne *Predvoľby*.

Nastavenie zlej hodnoty môže spôsobiť pád programu alebo dokonca aj celého
systému. Neodporúčame vám, teda, túto hodnotu meniť ak si nie ste úplne istí
tým, čo robíte!
